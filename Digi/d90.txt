

                         
 
 
 
 
 
 
                 
 
 
             
 
 
                 


                        





O învăţătoare din Capitală este anchetată disciplinar, după ce s-a înregistrat în timp ce ţipa la elevii săi, în clasă. Cu toate că inspectorii şcolari consideră reacţia total nepotrivită pentru un dascăl, părinţii copiilor care apar în filmare îi iau apărarea învăţătoarei. Oamenii spun că oricine poate avea, din când în când, o zi proastă.


În imaginile filmate chiar de învăţătoare se vede cum aceasta îşi pierde cumpătul când observă că cei mici nu cântă aşa cum şi-ar fi dorit ea. Începe să ţipe la copii, iar în sala de clasă se lasă o linişte apăsătoare. Ce a făcut-o pe învăţătoare să reacţioneze aşa? Directorul şcolii explică:
        
        
            

    

„A avut o stare emoționala deosebită în ziua respectivă, datorată unui eveniment foarte neplacut în familie, tocmai aflase cu o zi în urmă că mama ei e foarte bolnavă”, a declarat Alina Vătui, directoare la Şcoala nr.27 Bucureşti.
- Justifică această veste comportamentul?
- Nu justifică, însă așa mi-a argumentat ieșirea total necontrolată.
Nici inspectorii şcolari nu văd o justificare în această explicaţie, aşa că au luat imediat măsuri.
        
        
            

    

Învăţătoarea va fi cercetată disciplinar, iar în cel mult 30 de zile autorităţile vor decide dacă va fi sancţionată. Vorbim despre sancţiuni care pornesc de la un simplu avertisment şi pot ajunge până la desfacerea contractului de muncă.
„Învăţătoarea nu poate fi înlocuită de la clasă decât după încheierea acestei cercetări disciplinare. La unitatea de învăţământ învăţătoarea nu are depusă nicio sesizare de-a lungul anilor cu privire la un timp de comportament inadecvat”, a spus Marina Manea, purtătoarea de cuvânt a Inspectoratului Școlar al Municipiului București.
Părinţii elevilor din clasă îi iau însă apărarea cadrului didactic.
„Copilul meu nu s-a plâns niciodată de doamna învăţătoare”, spune o mămică. „În clasă sunt 30 de copii şi ca orice om normal, părerea mea, cred că mai ai şi momente când îţi mai ieşi din fire”, adaugă femeia. 
„Şi-a cerut scuze. Părinţii nu au reacţionat în niciun fel”, a declarat bunica unui elev.
„Este un incident regretabil, dar care se poate întâmpla oricărui om. Toţi putem să avem o zi mai proastă”, spune un alt părinte.
Până când autorităţile vor lua o decizie în ceea ce o priveşte, învăţătoarea va continua să meargă la cursuri.
Citiți și: 
O învățătoare s-a filmat în timp ce țipa la copii. Ea a distribuit videoclipul părinților, din greșeală
        
        
                    
    







                        Etichete: 

                                                    clasa pregatitoare
                                                        ,
                                                        profesori violenti
                                                        ,
                                                        scoala 27 bucuresti