

                         
 
 
 
 
 
 
                 
 
 
             
 
 
                 


                        





În timp ce autorităţile au propria lor agendă, îndepărtată de nevoile reale ale oamenilor, statul paralel, condus de Mihai Şora şi aproape 400 de anonimi, adună într-o seară 50.000 de euro pentru spitalul copiilor bolnavi de cancer.

Foto: Clubul Expirat
        
        
            

    

E duminică seara şi aproape 400 de oameni sunt la o petrecere la care biletul de intrare înseamnă încă o caramidă pentru spitalul oncologic pentru copii. E singurul spital care se construieşte în România. Singurul din ultimii 50 de ani! Şi se construieşte exclusiv din donaţii. 250.000 de români şi 1500 de companii private au donat deja pentru centrul oncologic pediatric a cărui fundaţie a fost turnată în curtea spitalului Marie Curie. S-au strans zece milioane de euro, dar mai trebuie încă şase milioane pentru ca spitalul sa fie gata. Şi va fi, la anul. Nu la anul şi la mulţi ani, când va construi şi statul român spitale.
Apropo, cele trei centre regionale, de la Timişoara, Iaşi şi Craiova, promise în programul de guvernare al PSD, nu se mai construiesc, se pare, în 2019, ci cândva, între 2021 şi 2027. Într-un document oficial al Ministerului Sănătaţii scrie negru pe alb că ridicarea celor trei spitale va fi amânată pentru următorul exerciţiu bugetar al Uniunii Europene.
Întrebat câte spitale a construit PSD în timpul guvernării, Liviu Dragnea raspunde: „Niciunul. Niciunul. Dintr-un motiv foarte simplu, nu erau bani.”
De altfel, scuza aceasta n-are culoare politică. Niciun partid aflat, la un moment dat, la conducerea ţării n-a găsit bani pentru a face un spital de la zero.
 Să ne intoarcem, însă, la petrecere, căci, aşa cum vă spuneam de la început, această poveste este despre oameni care fac. Despre România nouă, sătulă să aştepte, să se plângă, să spună că la noi nu se poate, sau că merge şi aşa. 400 de oameni au plătit câte 300 de lei pe biletul de intrare la petrecre şi au devenit acţionari la primul spital construit de Centernar.
        
        
            

    

Iar la finalul anului viitor, când îl vor vedea ridicat, vor şti că e acolo şi datorită lor. Vor şti că sute de copii au şanse să trăiască pentru că lor le-a păsat, că, datorită lor, se poate schimba şi în România acea statistică ce-ţi dă fiori: unul din doi copii bolnavi de cancer moare! În timp ce în Europa 80% dintre ei trăiesc. Vor şti că sute de pacienţi mici vor fi trataţi în condiţii decente, că vor putea face radioterapie, că vor fi internaţi în saloane sterile, că nu vor mai fi nevoiţi să stea la coadă la toaletă, că vor avea în spital chiar şi unde să se joace.
20.000 de euro s-au adunat pentru spital doar din biletele de intrare la petrecere. Au cântat, pro bono, Adrian Despot de la Viţa de Vie şi finaliştii de la Vocea României. Andi Moisescu a fost DJ, iar Cabral, Paula Herlo şi Alex Dima, maestrii de ceremonii.
Mâncare a făcut Marius Tudosiei de la "Sănatatea în bucate", iar de băut a dat barul Expirat. Dar, petrecerea a fost doar un motiv ca oamenii să facă şi mai mult, aşa că au început o licitaţie cu tot ce se poate vinde: căşti de şantier, tricouri, tablouri. Fă rai din ce ai!


La 101 ani, filozoful Mihai Şora a dansat pe muzica lui Alex Stefănescu. Apoi, a urcat pe scenă, iar oamenii l-au aplaudat ca pe un rock star. „E un proiect foarte important şi vă mulţumesc pentru el. E o mândrie a dumneavoastră.” 500 de euro. 1000. 1500. Nu trecea secunda şi suma creşte. Măinile se ridicau în mulţime, una câte una, până la 4000 de euro. Atât a licitat cineva pentru o cască de şantier semnată de Mihai Şora. Atât a ales cineva să doneze pentru spitalul copiilor bolnavi de cancer. A fost bătălie mare şi pe casca desenată de artistul Dan Perjovschi, dar şi pe tricoul pe care l-a purtat Marcel Iureş pentru a-i îndemna pe oameni să doneze patru euro, prin sms, la 8844. La final, alţi peste 30.000 de euro se adunaseră pentru spital, în urma licitaţiilor.

Binomul Carmen Uscatu - Oana Gheorghiu te face să îndrăzneşti să crezi că se poate şi în România. Au adunat şi au investit în spitalele din România 10 milioane de euro, în ultimii ani, iar acum spun, cu mândrie, cu ochii licărind, "noi facem un spital!". Şi te fac şi pe tine să vrei să spui asta, la fel de apăsat.
În 2015, prin Asociaţia Dăruieşte Viaţă, Carmen Uscatu şi Oana Gheorghiu au încercat să renoveze secţia de oncologie pediatrică a spitalului Marie Curie, dar arhitecta cu care lucrau le-a spus că singura soluţie e să contruiască un spital de la zero. Doi ani mai târziu au început campania de strângere de fonduri, iar în vara acestui an au turnat fundaţia.
În fiecare zi ţin un "Jurnal de spital" şi le arată oamenilor, live, de pe şantier, ce au facut cu banii donaţi. Determinarea şi puterea lor de convingere devin molipsitoare. Sunt genul de femei pe care le ambiţionează neputinţa statului. Sau, mai bine spus, nevoinţa, pentru ca tind să cred că statul nu vrea să facă. Altfel nu îmi explic cum Guvernul are nevoie de 460 de milioane de euro pentru un spital regional, iar femeile acestea reuşesc să ridice un centru modern pentru tratarea copiilor bolnavi de cancer cu 16 milioane de euro. Toţi, din donaţii.
Fii și tu Fondator al Primului Spital de Oncologie și Radioterapie Pediatrică din România:
• Donează online, lunar sau o singură dată, pe Bursa de Fericire – platforma noastră de strângere de fonduri.
• Comandă un produs din Colecțiile Bursa de Fericire, iar donația ta se transformă în cărămizi pentru Spitalul „Dăruiește Viață".
• Fă-ți campanie pe Bursa de Fericire. Poți crea propriul tău eveniment prin care, strângi fonduri pentru Spital cu ajutorul celor dragi și devii fundraiser al celui mai ambițios proiect de responsabilitate socială.
• Inițiază/ continuă donația prin SMS cu mesajul SPITAL la 8864 (4 euro/lună) și/sau la 8844 (2 euro/lună). Pot fi active ambele campanii, sau doar una dintre ele.
• Companiile cu cifra de afaceri de peste 1 milion de euro pot redirecționa 20% din impozitul pe profit către Dăruiește Viață. Contractul de sponsorizare se poate completa online.
        
        
                    
    







                        Etichete: 

                                                    mihai sora
                                                        ,
                                                        carmen uscatu
                                                        ,
                                                        oana gheorghiu
                                                        ,
                                                        spital oncologie copii