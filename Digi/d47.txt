

                         
 
 
 
 
 
 
                 
 
 
             
 
 
                 


                        





Accesul motocicletelor a fost interzis pe principala arteră a municipiului Brăila, între orele 22,00 - 6,00, în perioada iunie-octombrie, pentru a se reduce poluarea fonică, conform unei hotărâri adoptate joi, în Consiliul Local Brăila, potrivit Agerpres.

 
   Foto: Shutterstock  Proiectul aprobat de consilierii municipali a fost controversat, pe marginea lui având loc numeroase discuţii şi fiind adoptat un amendament propus de consilierii din opoziţie, potrivit căruia vor face excepţie de la regulă cei care îşi vor monta amortizor pe motocicletă, astfel încât să nu mai polueze fonic.
        
        
            

    

„Se interzice accesul motocicletelor, cu excepţia celor dotate cu amortizor de zgomot, pe Calea Călăraşilor, sector de drum cuprins între Bulevardul Dorobanţilor şi Bulevardul Al. I. Cuza, pe perioada 01.06.2019 - 01.10.2019, în intervalul orar 22:00 - 6:00”, se arată în proiectul aprobat în CLM Brăila.
Proiectul de hotărâre a fost iniţiat ca urmare a solicitării Inspectoratului de Poliţie Judeţean, unde s-au înregistrat foarte multe reclamaţii ale cetăţenilor nemulţumiţi că nu se pot odihni noaptea din cauza zgomotului făcut de motocicliştii care trec sau se întrec în zona amintită.
În hotărârea de CLM se mai prevede că, dacă Poliţia Rutieră îşi va da acordul, măsura va fi extinsa la nivelul întregului municipiu, menţinându-se amendamentul că de la regulă fac excepţie motocicletele care au montat un dispozitiv pentru atenuarea zgomotului. 
        
        
                    
    







                        Etichete: 

                                                    braila
                                                        ,
                                                        motocicleta
                                                        ,
                                                        poluare fonica