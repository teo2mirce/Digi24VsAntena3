

                         
 
 
 
 
 
 
                 
 
 
             
 
 
                 


                        





Asaltul asupra justiției se săvârşeşte bucată cu bucată, pas cu pas, sub ochii noştri, chiar acum, chiar în lipsa loviturii finale – amnistia și grațierea. Concentrați pe bau-baul cu care politicienii îi țin în șah pe români din 2017 încoace, trec pe lângă noi sumedenie de măsuri care duc spre rezultatul vizat de PSD – slăbirea justiției, spălarea dosarelor, revizuirea condamnărilor. Până la lovitura decisivă, avem deja un cumul de legi şi acţiuni care duc la aproape acelaşi rezultat.

 
   Foto: Octav Ganea/Inquam Photos  

După ce PSD a ratat şansa cu Ordonanţa 13, totul se face mai subtil şi în linişte, pe bucăţi, ca să nu trezească mari suspiciuni. E mai greu să pui cap la cap zeci de modificări legislative ca să vezi întreg tabloul şi să îţi dai seama că se lucrează la ordonanţa 13 din momentul în care ea a fost abrogată. Să ne uităm puțin în urmă și să vedem ce a reușit să facă PSD.
        
        
            

    

Primul pas realizat. Completurile de cinci contestate de Guvern și refăcute după decizia CCR. Trei condamnați au fost eliberați. Dan Șova, membru PSD, fost ministru în Cabinetul Ponta. Constantin Niță, membru PSD, fost ministru pentru IMM-uri. Rudel Obreja, fost președinte al Federației Române de Sport. Alinei Bica a obținut suspendarea pedepsei, eliberarea vine curând. La fel și Șerban Pop, fost director ANAF. Elena Udrea, pedeapsa se suspendă, efectul – va fi eliberată.
Al doilea pas ce pare ca și realizat. Blocarea DNA. O demonstrează stenogramele discuţiei dintre şeful interimar al DNA, Anca Jurma, şi procurorul Florentina Mirică, stenograme publicate de G4Media. Discuţia arată clar un DNA în derivă, profund demoralizat, blocat. Nu se mai întâmplă nimic acolo, totul e pus pe hold până la vremuri mai prietenoase. Trist din mai multe puncte de vedere. Trist pentru că politicul a reuşit să distrugă o insituţie anticorupţie, trist şi pentru că instituţia în sine s-a dovedit atât de slabă încât să stea într-un om. Şi poate şi mai trist pentru că instituţia avea propriile ei uscături, care au facut-o vulnerabilă şi uşor de distrus.
Al treilea pas, în curs de realizare. În Codul de Procedură Penală există un articol cheie - articolul 281. Încălcarea dispoziţiilor privind obţinerea în mod legal a mijloacelor de probă determină nulitatea probelor. Încălcarea dispoziţiilor privind obţinerea datelor, informaţiilor şi rezultatelor mandatelor de supraveghere tehnică duce de asemenea la nulitate absolută. Sunt adăugiri la Codul de Procedură făcute recent în Comisia Iordache.
Aceste modificări vor pica mănuşă dacă CCR va da verdictul pe speţa privind protocoalele dintre SRI şi justiţie, iar informaţii din interiorul PSD ne arată că social-democraţii se aşteaptă la un răspuns favorabil. Adică, protocoalele să fie scoase în afara legii. Şi aici ne întoarcem la articolul introdus în Codul de Procedută Penală. Probele obţinute în afara legii sunt nule. Deci probele obţinute pe baza interceptărilor bazate la rândul lor pe protocoale vor fi declarate nule. Şi uite aşa, s-ar putea da verde la revizuirea proceselor care s-au bazat pe interceptări SRI. Iar persoanele care se vor simţi lezate vor putea cere şi repararea prejudiciului.
        
        
            

    

Al patrulea pas pare să fie doar o chestiune de timp. Abuzul în serviciu din Codul Penal. CCR a declarat articolul neconstituţional. Mai este de venit motivarea, pe care PSD o aşteaptă cu sufletul la gură. De ce s-ar bucura PSD însă, având în vedere că abuzul în serviciu a fost cap de listă în demersurile social-democraţilor de a ,,reforma'' justiţia? Şi totuşi se bucură, pentru că planul e altul. Planul e să scoată cu totul abuzul în serviciu din lege, să nu mai existe această infracţiune. Încă o bătălie câştigată de PSD.
Nu mai punem la socoteală restrângerea atribuţiilor preşedintelui în numirea şi revocarea procurorilor şefi. A devenit un notar şeful statului, care doar ia act de ce îi propune ministrul. Iar decizia rămâne aproape total în mâna acestuia din urmă, un factor politic, numit în fruntea ministerului de un partid politic.
Poate că o ordonanţă în care amnistia şi graţierea să fie prevăzute negru pe alb este dorită în PSD și este cea mai facilă și directă cale. Şi poate că va fi şi dată curând. Dar ar putea la fel de bine să fie și o perdea de fum. Sub amenințarea ordonanței fatale, mulți pierd din vedere paşii marunţi şi discreţi pe care îi face puterea şi care îi apropie din ce în ce mai mult pe cei din PSD de visul cel mare. Ei îl numesc ,,repararea nedreptăților din justiție’’. Alții spun că este catastrofă pentru lupta anticorpuție. Indiferent din ce punct de vedere privești problema, un lucru e cert. Pașii se fac acum, ordonanța privind amnistia și grațierea ar putea deveni, în doar câteva luni, doar cireașa de pe tort.
Citiţi şi: Dragnea îşi pregăteşte plecarea de la putere. Şi întoarcerea. Ca preşedinte
        
        
                    
    







                        Etichete: 

                                                    guvern
                                                        ,
                                                        parlament
                                                        ,
                                                        calin popescu tariceanu
                                                        ,
                                                        amnistie
                                                        ,
                                                        PSD
                                                        ,
                                                        CCR
                                                        ,
                                                        curtea constitutionala
                                                        ,
                                                        liviu Dragnea
                                                        ,
                                                        gratiere
                                                        ,
                                                        Valer Dorneanu
                                                        ,
                                                        tudorel toader
                                                        ,
                                                        alde
                                                        ,
                                                        viorica dancila
                                                        ,
                                                        protocoale sri