

                         
 
 
 
 
 
 
                 
 
 
             
 
 
                 


                        





Fostul premier Dacian Cioloș consideră că președintele mai are în mână câteva pârghii pentru a-l opri pe Liviu Dragnea. Este vorba de pârghii constituționale și legale, dar și legate de simbolistica funcției. „Aici nu ar mai fi vorba de o demonstrație a președintelui că e un președinte puternic, ci e o datorie pe care președintele o are: să fie foarte ferm atât în luările de poziție publice, dar mai ales prin folosirea tuturor instrumentelor pe care Constituția i le permite”, a declarat Dacian Cioloș la Digi24.
 


        
        
            

    

Întrebat dacă crede în soluția referendumului, Dacian Cioloș spune că poate fi unul din instrumentele care ar trebui să fie utilizate într-o astfel de situație, însă la pachet cu alte instrumente pe care președintele și cetățenii și partidele din Parlament le-ar putea avea. Fostul premier atrage atenția că ne aflăm în fața unui moment mai important decât cele din lunile trecute, iar opoziția ar trebui, la rândul ei, să negocieze și să tranșeze această chestiune inclusiv în Parlament.
Prin discursul său de duminică seara, de la Consiliul Național al PSD, Liviu Dragnea vrea să-i obișnuiască pe români cu ideea că amnistia și grațierea reprezintă un obiectiv național și că Uniunea Europeană luptă împotriva României, și nu împotriva regimului Dragnea, a declarat la Digi24 fostul premier Dacian Cioloș, lider al proaspătului partid PLUS.
Cum poate fi oprit Liviu Dragnea?
În opinia lui Dacian Cioloș, lui Liviu Dragnea îi e teamă că românii ar putea să iasă în stradă și de aceea încearcă să normalizeze amnistia și grațierea ca și cum ar fi singura soluție de resetare a justiției. În realitate, un astfel de demers reprezintă o punere a justiției la pământ. Dacian Cioloș recunoaște nevoia de a corecta anumite lucruri în justiție, dar subliniază că aceasta nu poate să fie făcută de niște infractori, de către niște oameni care au un interes direct în a modifica aceste legi pentru a-și rezolva probleme personale. 
Dacian Cioloș crede că în PSD există oameni cărora le e teamă, care înțeleg ce înseamnă să îți pui semnătura pe o astfel de decizie. Tocmai de aceea, liderul PSD continuă presiunile asupra propriilor oameni, dar mai ales încearcă să inducă ideea că ar fi un lucru normal o astfel de OUG pentru cetățeanul de rând, pentru că orice om greșește și este normal să-i ierți greșeala când a greșit pentru că a fost împins s-o facă. „Asta încearcă să ne facă Dragnea să înțelegem: că cineva l-a împins să greșească”, spune Dacian Cioloș. „Faptul că dânsul a băgat mâna în sacul banilor publici până la cot e un gest egal cu faptul că altcineva ar fi trecut strada pe roșu, încearcă să mizeze pe mila românilor față de dânsul, care vrea să salveze România, dar nu e lăsat de justiție”, a explicat fostul comisar european.
        
        
            

    

Și Dacian Cioloș a depistat „pregătirea unui ton extremist, naționalist”, pe care Liviu Dragnea îl construiește exact pe această idee: orice om greșește, dar nu vedem de ce să ne plecăm noi capul în fața străinolor care vin să ne dea lecții”.
Dacian Cioloș este de părere că toți românii care înțeleg ce se întâmplă trebuie să ia poziții ferme. „Aici nu e vorba despre o concesie care ar fi făcută domnului Dragnea ca să ne mai lase în pace, ci ar fi începutul sfârșitului, dacă am ceda. Ar fi o greșeală majoră”, atrage atenția liderul PLUS.
Citiți și: 
CTP: „Suntem în marș spre instaurarea unei dictaturi național-socialiste în România”
Ludovic Orban: Discursul lui Dragnea, „delirul unui dictator nebun”
Reacția președintelui USR după discursul lui Dragnea despre aministie și grațiere
 
        
        
                    
    







                        Etichete: 

                                                    liviu Dragnea
                                                        ,
                                                        dacian ciolos
                                                        ,
                                                        consiliul national psd
                                                        ,
                                                        oug amnistie gratiere