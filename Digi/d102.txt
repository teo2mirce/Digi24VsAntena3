

                         
 
 
 
 
 
 
                 
 
 
             
 
 
                 


                        





Camera Deputaţilor a adoptat, miercuri, OUG 41/2018 pentru modificarea Legii salarizării personalului plătit din fonduri publice, stabilind unele majorări salariale pentru o serie de categorii de personal.

 
   Foto: Inquam Photos / George Călin  Ordonanţa prevede modificarea şi completarea Legii-cadru nr. 153/2017, în sensul introducerii unor reglementări referitoare la introducerea acordării, începând cu luna mai 2018, a indemnizaţiei de hrană pentru personalul din universităţile de stat, dar şi scoaterea gărzilor din limitarea sporurilor la 30% pentru personalul din unităţile sanitare.
        
        
            

    

Textul adoptat mai prevede şi introducerea posibilităţii pentru unităţile sanitare de monospecialitate şi serviciile de ambulanţă judeţene de ambulanţă şi Serviciul de ambulanţă al municipiului Bucureşti - Ilfov de a beneficia de majorarea procentului care se aplică asupra sumei salariilor de bază, în vederea acordării sporurilor stabilite pentru fiecare dintre aceste unităţi sanitare, astfel încât să se asigure limita minimă a sporurilor prevăzute în regulamentul aprobat.
În Comisia pentru muncă au fost introduse mai multe amendamente.
Conform celor adoptate, personalul încadrat pe funcţiile de inspector şcolar general adjunct, inspector şcolar de specialitate şi inspector şcolar beneficiază de majorarea salarială cu 20% acordată personalului didactic.
Personalul din cadrul aparatului propriu al Ministerului Finanţelor Publice şi Ministerului Muncii şi Justiţiei Sociale beneficiază de majorarea salariilor de bază cu până la 25%, în baza criteriilor stabilite prin ordin al ministrului Finanţelor Publice şi, respectiv, prin ordin al ministrului Muncii şi Justiţiei Sociale.
        
        
            

    

De asemenea, personalul didactic din învăţământul special şi special integrat, precum şi din centrele judeţene de resurse şi de asistenţă educaţională, respectiv Centrul Municipiului Bucureşti de Resurse şi Asistenţă Educaţională şi din structurile coordonate, monitorizate şi evaluate de către acestea, beneficiază de o majorare cu 15% a salariului de bază.
"Pentru personalul didactic de predare din învăţământ, precum şi pentru personalul didactic de conducere prevăzut la punctul 1 nr. crt. 1, 2, 4 - 6 şi punctul 2 din anexa nr. I, capitolul I, litera A, se acordă un spor de suprasolicitare neuropsihică, de 10% din salariul de bază", precizează un amendament depus de Liviu Dragnea. Un alt amendament al liderului PSD adoptat prevede: "Cadrele didactice care ocupă funcţiile de şef secţie, şef laborator sau şef serviciu medical desfăşoară activitate integrată, prin cumul de funcţii, în baza unui contract de administrare cu o durată de 7 ore zilnic şi beneficiază de drepturile salariale aferente contractului de administrare".
Potrivit unui alt amendament adoptat, "începând cu drepturile salariale aferente lunii următoare intrării în vigoare a prezentei legi, personalul de cercetare cu studii superioare din unităţile clinice, din institutele şi centrele medicale, care este confirmat în gradele profesionale corespunzătoare funcţiilor de la nr. crt. 1 - 13 ale lit. a.1, pct. 2, capitolul I, anexa nr. II la Legea nr. 153/2017, cu modificările şi completările ulterioare, beneficiază de salariul de bază prevăzut pentru unităţi clinice stabilit de lege pentru anul 2022".
Alt amendament prevede că, în situaţia în care, în urma promovării în funcţie, grad sau treaptă profesională ori a avansării în gradaţie, potrivit legii, rezultă un salariu de bază mai mic decât cel avut la data promovării sau avansării în gradaţie, se păstrează salariul de bază avut anterior promovării sau avansării în gradaţie.
Au fost prevăzute, de asemenea, majorări ale salariilor pentru personalul de specialitate criminalistică din INEC.
Astfel, pe perioada în care desfăşoară activitate de expertiză criminalistică, persoanele care ocupă funcţii de conducere beneficiază de majorarea salariului de bază cu 10%, iar persoanele care ocupă funcţii de execuţie beneficiază de majorarea salariului de bază cu 5%. Majorarea salarială se suportă din venituri proprii.
Camera Deputaţilor este for decizional în acest caz.
Sursa: Agerpres

                                    
                                    
                                    





                        Etichete: 

                                                    cresteri salariale
                                                        ,
                                                        camera deputatilor
                                                        ,
                                                        bugetari
                                                        ,
                                                        salarii marite