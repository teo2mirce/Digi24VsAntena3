

                         
 
 
 
 
 
 
                 
 
 
             
 
 
                 


                        





Europarlamentarul Laurenţiu Rebega, membru Pro România, a fost trimis în judecată de DNA pentru fapte comise în perioada în care era vicepreşedinte al CJ Prahova, pentru mai multe fapte de corupție în legătură cu fonduri europene. El este acuzat că a avut „un rol central” în trei cazuri de fraudare a proiectelor cu finanţare din fonduri europene destinate agriculturii şi educaţiei.

 
   Foto: facebook.com/Laurentiu.Rebega.Politician  Conform DNA, Laurenţiu Rebega, la data faptelor vicepreşedinte al Consiliului Judeţean Prahova şi persoană care controla activitatea mai multor firme cu profil agricol, iar în prezent membru al Parlamentului European, a fost trimis în judectaă pentru săvârşirea infracţiunilor de instigare la folosirea cu rea-credinţă de documente false pentru obţinerea pe nedrept de fonduri europene, instigare la schimbarea fără drept a destinaţiei fondurilor europene, participaţie improprie la folosirea cu rea-credinţă de documente pentru obţinerea pe nedrept de fonduri europene, două infracţiuni de spălare de bani, două infracţiuni de efectuare de operaţiuni financiare incompatibile cu funcţia şi complicitate la folosirea cu rea-credinţă de documente false pentru obţinerea de fonduri europene, relatează News.ro.
        
        
            

    

Alături de Rebega au mai fost trimişi în judecată:
- CHIVU MARIAN CONSTANTIN, la data faptelor funcţionar public cu funcţii de conducere în cadrul Agenţiei pentru Finanţarea Investiţiilor Rurale (AFIR), pentru comiterea infracţiunii de complicitate la folosirea cu rea-credinţă de documente false pentru obţinerea pe nedrept de fonduri europene,
- COMĂNIŢĂ DUMITRU, la data faptelor manager al Grupului de Acţiune Locală Treimea Colinelor pentru comiterea infracţiunilor de complicitate la folosirea cu rea-credinţă de documente false pentru obţinerea de fonduri europene şi fals intelectual,
- MIHAI IULIAN, la data faptelor şef serviciu al Oficiului Judeţean pentru Finanţarea Investiţiilor Rurale (OJFIR) Prahova, pentru comiterea infracţiunii de complicitate la folosirea cu rea-credinţă de documente false pentru obţinerea pe nedrept de fonduri europene,
        
        
            

    

- STAVRESCU IULIANA RODICA, expert al Agenţiei pentru Finanţarea Investiţiilor Rurale (AFIR), pentru comiterea infracţiunii de complicitate la folosirea cu rea-credinţă de documente false pentru obţinerea pe nedrept de fonduri europene,
- IACOB LELIOR, director al Agenţiei Naţionale de Zootehnie, pentru comiterea infracţiunii de neîndeplinire a obligaţiei de sesizare,
- POPA ROXANA GABRIELA, administrator de societate comercială, pentru comiterea infracţiunilor de participaţie improprie la folosirea cu rea-credinţă de documente pentru obţinerea de fonduri europene şi spălare de bani.
Conform rechizitoiului, în cele trei situaţii de fraudare a proiectelor cu finanţare din fonduri europene destinate agriculturii şi educaţiei cu care a fost sesizată instanţa de judecată, Rebega Laurenţiu a avut un rol central.
„Ca modalitate de comitere a faptelor, într-o formulare sintetică, inculpatul s-a folosit de o persoană pe care o controla pentru întocmirea formalităţilor necesare obţinerii unor fonduri UE pentru finanţarea unui proiect apicol fictiv, însuşindu-şi peste 90% din produsul infracţional (frauda din anul 2014), iar în perioada 2012-2013, inculpatul a acţionat ca partener al altor persoane, printr-o firmă-paravan pe care o administra în fapt, participând la falsificarea şi folosirea documentelor, disimulând şi distribuind produsul infracţional al fraudelor, cu reţinerea unei părţi de aproximativ 10%”, precizează DNA, care prezintă cele trei cazuri de fraudare a fondurilor UE.
Cele trei cazuri de fraudare a fondurilor europene în care ar fi fost implicat Laurențiu Rebega
1. Infracţiunile comise în legătură cu contractul de finanţare a unei stupine fictive prin Programul Instalarea Tânărului Fermier (Măsura 112) din 16.04.2014
În perioada noiembrie 2013 – aprilie 2014, având cadrul relaţional şi material necesar, inculpatul Rebega Laurenţiu Constantin a întreprins o serie de demersuri pentru fraudarea unei finanţări pentru un proiect agricol fictiv. Astfel, a determinat şi ajutat un fost subordonat să folosească înscrisuri false pe baza cărora, la data de 16 aprilie 2014, s-a încheiat un contract de finanţare a unei stupine (crescătorii de albine) fictive, pentru care s-au alocat 40.000 euro (din care 95% fonduri UE). Aceasta, în condiţiile în care Rebega Laurenţiu Constantin cunoştea că persoana respectivă nu îndeplinea condiţiile necesare pentru obţinerea finanţării europene.
În noiembrie 2013, Rebega Laurenţiu i-a solicitat lui Chivu Marian, din cadrul Oficiul Judeţean de Plăţi pentru Dezvoltare Rurală şi Pescuit (O.J.P.D.R.P) Prahova, să faciliteze obţinerea finanţării pe numele fostului său subordonat Ionescu Mălăncuş Marius, prin îndrumarea şi punerea la dispoziţie a înscrisurilor şi stupilor necesari simulării funcţionării fermei apicole. De asemenea, Rebega Laurenţiu i-a solicitat lui Comăniţă Dumitru, manager al Grupului de Acţiune Locală Treimea Colinelor Brebu-Aluniş-Vărbilău, să selecteze cererea de finanţare care urma să fie întocmită de fostul său subordonat şi să îl ajute cu arendarea unei suprafeţe de teren în Brebu şi amplasarea cutiilor goale de stupi, în vederea simulării exploataţiei apicole.
La data de 30 noiembrie 2013, Rebega Laurenţiu împreună Ionescu Mălăncuş Marius (presupusul apicultor), prezentând o factură falsă privind cumpărarea a 175 de familii de albine cu preţul de 48.125 lei, a preluat şi transportat de la un apicultor din Măneciu aproximativ 130 de cutii goale de stupi, pe care le-a amplasat pe terenul arendat pentru ferma apicolă fictivă din Brebu.
După controlul din data de 10 februarie 2014, Rebega Laurenţiu l-a determinat pe inculpatul Iacob Lelior, şef al Centrului Tehnic de Zootehnie Prahova, să îşi exercite necorespunzător atribuţiile de control cu ocazia constatării că, în stupina presupusului apicultor Ionescu Mălăncuş Marius din Brebu Mânăstirei, nu existau albine şi să permită acordarea numerelor de înregistrare a stupilor.
Prin contractul de comodat din 18.03.2014, în vederea înregistrării în Registrul Comerţului a persoanei fizice autorizate Ionescu Mălăncuş Marius, Rebega Laurenţiu a pus la dispoziţie gratuit casa de vacanţă proprietate personală din Brebu şi i-a solicitat unui intermediar să efectueze formalităţile necesare la Oficiul Registrul Comerţului Prahova pentru înregistrarea în data de 21 martie 2014 a respectivului PFA.
În perioada aprilie-august 2014, inculpatul Rebega Laurenţiu l-a determinat prin dispoziţii repetate pe Ionescu Mălăncuş Marius să schimbe ilicit destinaţia sumei de 97.128 lei din fondurile europene nerambursabile virate în data de 02 mai 2014 în contul P.F.A. astfel:
- în perioada 02-25 mai 2014, i-a solicitat în mod repetat să retragă din contul P.F.A. şi să îi remită suma totală de 83.000 de lei, pe care Rebega Laurenţiu a folosit-o pentru finanţarea campaniei pentru alegerile europarlamentare din 25 mai 2014;
- în zilele de 15 şi 18 iulie 2014, prin intermediar, respectiv personal, a retras din contul P.F.A., folosind cardul remis de deţinătorul scriptic al PFA - presupusul apicultor, 10.000 de lei, respectiv 4.000 de lei;
- în data de 26 august 2014, i-a cerut lui Ionescu Mălăncuş Marius să îi achite cu cardul P.F.A. o factură de telecomunicaţii în valoare de 128 de lei pentru un imobil pe care îl deţinea în Bucureşti.
În zilele de 13.01.2015, 16.01.2015 şi 23.04.2015, în scopul obţinerii celei de-a doua tranşe de finanţare în valoare de 16.000 de euro şi pentru a evita descoperirea fraudei, Rebega Laurenţiu i-a remis presupusului apicultor, prin intermediar şi personal, suma totală de 17.000 de euro, pentru a-i returna în contul P.F.A.
2. Infracţiunile comise în legătură cu contractul din 12.07.2012 între FAXIROM INTERNAŢIONAL S.R.L. şi MINISTERUL EDUCAŢIEI, finanţat prin Programul Operaţional Dezvoltarea Capacităţii Administrative (PODCA)
La data de 07 mai 2012, s-a lansat o cerere de oferte pentru adjudecarea unui contract de consultanţă în valoare de 63.568 lei, bugetat cu fonduri europene în cadrul unui proiect derulat de Ministerul Educaţiei Naţionale. Inculpata Popa Roxana Gabriela l-a cooptat pe Rebega Laurenţiu, asociat unic şi administrator la FAXIROM INTERNATIONAL SRL pentru a participa la o procedură de atribuire a contractului de consultanţă. FAXIROM INTERNAŢIONAL SRL era o firmă de apartament, fără activitate, dotări sau angajaţi, pe care inculpatul Rebega Laurenţiu a folosit-o în perioada 2012-2014 pentru obţinerea frauduloasă a unor sume de bani din contracte finanţate cu fonduri UE, bani pe care ulterior, în proporţie majoritară, îi transfera adevăraţilor beneficiari, sub justificări fictive.
La data de 31 mai 2012, inculpatul Rebega Laurenţiu, în calitate de administrator al FAXIROM INTERNAŢIONAL SRL, a semnat şi prezentat reprezentanţilor Ministerului Educaţiei documentele falsificate (oferta tehnică, curriculum vitae-uri şi acte de studii ale unor experţi pe care i-a prezentat ca fiind ”echipa” FAXIROM) care fuseseră întocmite din dispoziţia inculpatei Popa Roxana Gabriela. Rebega Laurenţiu ştia că documentele falsificate vor fi folosite de autoritatea contractantă Ministerul Educaţiei, prin managerul de proiect, ca documente justificative pentru cererea de plată a fondurilor UE în cadrul proiectului.
În data de 30 iunie 2012, Rebega Laurenţiu a fost ales vicepreşedinte al Consiliului judeţean Prahova şi, pentru a masca situaţia de incompatibilitate generată de prevederile Legii nr. 161/2003, la începutul lunii iulie 2012, l-a împuternicit administrator al firmei pe un fost subordonat în firme cu specific agricol la care Rebega Laurenţiu lucrase anterior, însă Rebega Laurenţiu a rămas unic împuternicit pe unicul contul bancar al FAXIROM INTERNAŢIONAL SRL.
În perioada 27 iulie 2012-23 septembrie 2013, Rebega Laurenţiu l-a determinat pe administratorul împuternici să semneze în numele FAXIROM INTERNAŢIONAL SRL o serie de înscrisuri redactate de Popa Roxana Gabriela şi angajaţii firmei conduse de aceasta, pentru a fi folosite la Ministerul Educaţiei în vederea creării aparenţei executării contractului menţionat, între care: 2 rapoarte de activitate, un proces-verbal de recepţie, 6 facturi fiscale.
În cadrul contractului de consultanţă, FAXIROM INTERNAŢIONAL SRL, controlată de Rebega Laurenţiu, a încasat pe nedrept, fără a presta vreun serviciu, suma de 68.448 lei (din care 85% fonduri europene).
Având în vedere că FAXIROM INTERNAŢIONAL SRL fusese doar o interfaţă folosită pentru a induce şi menţine în eroare Ministerul Educaţiei Naţionale, Popa Roxana şi Rebega Laurenţiu au căutat o modalitate de a scoate banii din FAXIROM în condiţii care să nu prezinte suspiciuni. Astfel, din contul FAXIROM, inculpatul Rebega Laurenţiu a transferat prin online banking în contul VISION GRUP CONSULTING MANAGEMENT SRL, firmă administrată de Popa Roxana, suma totală de 62.959 lei (32.240 lei în 11.01.2013 şi 30.719 lei în 17.10.2013) şi a disimulat natura circulaţiei banilor sub pretextul plăţii unor facturi emise în baza unui contractului fictiv între FAXIROM şi VISION GRUP CONSULTING MANAGEMENT SRL, având ca obiect consultanţă pentru înfiinţarea unui service auto, care nu a fost prestată în realitate. De asemenea, din suma obţinută fraudulos de la Ministerul Educaţiei, Rebega Laurenţiu a retras în numerar din contul FAXIROM sumele de 2.500 lei (în 21.02.2013) şi 1.500 lei (în 01.11.2013), disimulând retragerea banilor sub motivul fictiv al efectuării de plăţi către diverse persoane juridice.
Prin efectuarea transferurilor bancare şi retragerile de bani operate, Rebega Laurenţiu a acţionat ca administrator de fapt si beneficiar real al FAXIROM INTERNAŢIONAL SRL, deşi în acea perioadă deţinea şi funcţia de vicepreşedinte al Consiliului judeţean Prahova, încălcând dispoziţiile privind regimul incompatibilităţilor stabilit prin Legea nr. 161/2003.
3. Infracţiunile comise în legătură cu contractul din 28.08.2012 între FAXIROM INTERNAŢIONAL S.R.L. şi Organizaţia Utilizatorilor de Apă pentru Irigaţii Perişoru
În data de 28 februarie 2012, în calitate de reprezentant legal al O.U.A.I. PERIŞORU S.P.P. 5, inculpatul Mihai Ion a încheiat cu Agenţia de Plăţi pentru Dezvoltare Rurală şi Pescuit - denumită în prezent Agenţia de Finanţare a Investiţiilor Rurale (AFIR) - un contract cu finanţare nerambursabilă în cadrul Măsurii PNDR 125 în valoare de 997.869 euro, pentru proiectul „Modernizarea sistemului de irigaţii”. În cadrul finanţării a fost prevăzută şi suma de 61.229 lei fără TVA, echivalent 14.095 euro pentru cheltuieli de consultanţă.
În acest context, Mihai Ion a discutat cu inculpatul Rebega Laurenţiu, coleg de partid şi firmă, despre încheierea unui contract de consultanţă. Rebega Laurenţiu s-a ocupat de întocmirea contractului şi i-a adus lui Mihai Ion două exemplare din contractul de prestări servicii de consultanţă, înregistrat la 28 august 2012 între OUAI PERIŞORU SPP 5, în calitate de beneficiar, şi FAXIROM INTERNAŢIONAL SRL în calitate de prestator, semnat de un administrator fictiv, controlat de Rebega Laurenţiu.
Ulterior încheierii contractului, nu a existat nicio prestaţie din partea FAXIROM INTERNAŢIONAL SRL în executarea contractului de consultanţă din 28.08.2012. 
Pe baza folosirii de către inculpatul Mihai Ion a înscrisurilor false, cu ocazia depunerii cererii de plată în cadrul contractului de finanţare anterior menţionat, A.F.I.R. a plătit O.U.A.I. PERIŞORU S.P.P.5, în data de 17.02.2014, suma de 75.919 lei, pentru decontarea cheltuielilor cu consultanţa fictivă ”prestată” de FAXIROM INTERNAŢIONAL SRL.
Pentru a ascunde provenienţa infracţională a sumei de 75.919 lei încasate de la O.U.A.I. Perişoru S.P.P.5 şi a distribui produsul infracţional, inculpatul Rebega Laurenţiu a efectuat 7 retrageri de numerar de câte 10.000 de lei (în datele de 30.01.2014; 3, 5, 6, 7 şi 10.02.2014; 11.04.2014) de la mai multe agenţii bancare din Bucureşti şi Prahova, disimulând circulaţia sumei sub pretextul fictiv ”plăţi diverse către persoane juridice”.
Inculpaţii IONESCU MĂLĂNCUŞ MARIUS, ANTONIE VASILE, CHIVU CRISTINA şi MIHAI ION au încheiat acorduri ca urmare a recunoaşterii vinovăţiei.
Ministerul Dezvoltării Regionale şi Administraţiei Publice şi Agenţia Pentru Finanţarea Investiţiilor Rurale s-au constituit părţi civile. În cauză a fost instituit sechestrul asigurător şi s-a propus instanţei menţinerea măsurii asupra bunurilor lui Laurenţiu Rebega până la concurenţa sumei de 144.367 lei (reprezentând cumulul sumelor dobândite prin infracţiunile descrise la punctele 2 şi 3) şi asupra bunurilor Roxanei Popapână la concurenţa sumei de 68.448 lei. Prejudiciul produs prin fapta descrisă la punctul 1 a fost recuperat integral.
Dosarul a fost trimis spre judecare la Înalta Curte de Casaţie şi Justiţie.
        
        
                    
    







                        Etichete: 

                                                    fonduri europene
                                                        ,
                                                        DNA
                                                        ,
                                                        prahova
                                                        ,
                                                        frauda fonduri europene
                                                        ,
                                                        laurentiu rebega