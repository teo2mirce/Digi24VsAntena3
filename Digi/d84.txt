

                         
 
 
 
 
 
 
                 
 
 
             
 
 
                 


                        





Părinţii Biancăi Andreescu nu au putut fi prezenţi în California, la Indian Wells, la finala câştigată de fiica lor împotriva germanei Angelique Kerber. Ei au urmărit meciul la televizor. Chiar și așa, emoția a fost copleșitoare.

 
   Bianca Andreescu, copleșită de emoție la ceremonia de premiere de la Indian Wells 2019 Foto: Guliver/Getty Images      

                
                    Tenis, WTA Miami: Irina Begu-Bianca Andreescu, turul 1, Digi Sport 2                
            
                        
                
                    Fotbal, Liga a 2-a, etapa a 26-a: ASU Poli Timișoara - Petrolul (duminică, 18:00, Digi Sport 1) și U Cluj - FC Argeș (duminică, 20:00, Digi Sport 1)                
            
                
Dezvăluirea a fost făcută de jurnalista Caroline Cameron, de la Sportsnet, care a stat de vorbă cu Bianca Andreescu. „Bianca mi-a spus că după meci a intrat pe FaceTime pentru a vorbi cu părinţii ei. Mi-a zis că abia şi-au putut spune două cuvinte, pur și simplu au stat şi s-au uitat fiecare la fiecare, timp de 10 minute. O aşteaptă la Miami, finala au văzut-o la TV. După ce a câştigat 1,3 milioane de dolari, Bianca poate începe să îi cheme pe părinţi alături de ea mai des”, a scris Caroline Cameron, pe Twitter, relatează digisport.ro.

Bianca told me she FaceTimed her parents after the match. She said they hardly said anything, and just stared at eachother for 10 minutes. 
 They’re waiting for her in Miami and watched on TV. After winning over $1.3 million today, she can start flying them out on tour more.

— Caroline Cameron (@SNCaroline) March 18, 2019

        
        
            

    

Tot la televizor au văzut finala din California și rudele din România ale Biancăi Andreescu, inclusiv bunica sa. Sătenii din Vaideeni s-au dus la Căminul Cultural din comună și au urmărit încântați și mândri meciul Biancăi Andreescu.


Victoria extraordinară a sportivei de 18 ani din Canada, cu origini româneşti, a făcut între timp înconjurul lumii. A obținut trofeul Indian Wells 2019, în faţa unui triple câştigătoare de Grand Slam, Angelique Kerber. Oamenii au fost cuceriți de simplitatea ei, de sinceritatea reacțiilor și de frumusețea emoțiilor. Mulți jurnaliști străini au comparat ce i s-a întâmplat Biancăi Andreescu la Indian Wells 2019 cu o poveste a Cenușăresei. Ajunsă în turneu cu un wild card (un fel de invitație specială dată anumitor sportivi, care nu mai trec prin calificări), Bianca Andreescu a fost încununată în final regina balului.
Cine este Bianca Andreescu. Povestea unei „Cenușărese”
Bianca Andreescu este născută şi crescută în Canada, dar are părinți români și amintiri despre România. După ce a uimit lumea tenisului feminin mondial şi a cucerit titlul de la Indian Wells, Bianca Andreescu a avut un mesaj emoţionant pentru români, în special pentru cei în mijlocul cărora a copilărit. Un mesaj pe care l-a rostit în românește chiar din mijlocul marii arene californiene unde era premiată și în auzul întregii lumi.
        
        
            

    

La Căminul Cultural din Vaideeni, judeţul Vâlcea, rudele şi cunoscutii familiei au urmărit finala cu sufletul la gură. Bunica Biancăi, în vârstă de 84 de ani, le-a gătit gogoşi, preferatele nepoatei sale. Despre legătura tinerei campioane cu România le-a vorbit jurnaliștilor chiar bunica sa, cu ochii umezi, privind la pozele de pe perete. Părinţii Biancăi s-au mutat în Canada în 1994. Maria, mama sa, este masterand în economie, iar Nicu, tatăl, e inginer. Bianca s-a născut în anul 2000, departe de România, dar a revenit în ţară cu părinții săi după câţiva ani. Aici a început tenisul.

 
   Bianca Andreescu și părinții ei într-un tablou din casa bunicii din Vaideeni  Cum ajută statul canadian sportivii talentați
Cu rădăcini românești, dar cu cetățenie canadiană, Bianca Andreescu a fost felicitată de premierul Canadei, Justin Trudeau, care i-a transmis felicitări pe Twitter, imediat după finală:  „De la un wild card la campioana Indian Wells. Bianca Andreescu tocmai a scris istorie! Felicitări!”
„Vă mulţumesc foarte mult, este o onoare să joc pentru această ţară extraordinară”, i-a răspuns Bianca Andreescu.
Citiți și:  S-a născut o stea. Premierul Canadei, Nadia Comăneci, Darren Cahill, printre cei care au felicitat-o pe Bianca Andreescu
Felul în care  Federaţia canadiană de tenis a sustinut-o financiar pe talentata sportivă a contat decisiv în alegerea drapelului pe care să îl reprezinte, a recunoscut mama Biancăi. Pentru a susține un copil la nivel ridicat la turneele internaționale, ai nevoie cam de 250.000 de dolari pe an, a explicat mama Biancăi într-un interviu pentru Digi Sport. O sumă pe care familia Andreescu nu și-ar fi putut-o permite, astfel că ajutorul federației canadiene a fost extrem de important pentru dezvoltarea Biancăi ca sportivă.
Gabriel Morariu, jurnalist Digi Sport, a explicat la Digi24 cum funcționează acest program canadian, Tennis National Training, un program ce alege talente, se ocupă de ele și transformă talentele în campioni, ajutându-i financiar. Ceva ce în România nu există, desigur.


 
Membrii Federației canadiene de tenis selectează câțiva copii de mare perspectivă și le oferă bani pentru deplasări, le pun la dispoziție antrenori și toate condițiile pentru a se dezvolta din punct de vedere sportiv. Bianca Andreescu nu este singura sportivă din Canada care a avut parte de un asemenea ajutor. În acest moment, Canada are încă doi jucători de top 50 la băieți, niciunul nu a împlinit 20 de ani și ambii sunt campioni la juniori. Și ei au beneficiat de programul acesta special.
Este un program foarte bine pus la punct și se strâng fonduri pentru el de peste tot de pe unde se poate. Jurnalistul Gabriel Morariu a povestit că la turneul de la Toronto, de pildă, ziariștii aveau de plătit o taxă modică, de 5 dolari, și se spunea din start că acești bani merg către copiii de la Tennis Canada. Probabil se strângeau 2.000 - 3.000 de dolari într-un turneu, dar erau importanți pentru a fi împărțiți pentru mingi și alte echipamente, a explicat Gabriel Morariu.
În plus, de fiecare dată când văd potențial într-un copil, chiar dacă mai apar momente grele, de pildă accidentări sau perioade de recul, ei sunt ajutați în continuare. 
Bianca Andreescu a început tenisul în România, la Pitești, pe la vârsta de 7 ani, iar când a plecat definitiv în Canada cu părinții avea 10 ani. La câteva luni după aceea, părinții au bătut palma cu cei de la Tennis Canada și așa s-au pus bazele jucătoarei de azi.
În România, în schimb, în spatele unor nume mari din tenis - Simona Halep, Marius Copil, Mihaela Buzărnescu, Sorana Cîrstea - sunt eforturile uriașe depuse de familiile lor, fără niciun fel de ajutor din partea Federației române, care nu poate oferi decât terenuri de antrenament și eventual câteva mingi. Turneele, deplasările, echipamentele și alte costuri sunt sportate de părinți.
Legăturile Biancăi Andreescu cu România
În februarie 2018, Bianca Andreescu a venit în România ca adversar, în Fed Cup. Dar a recunoscut atunci că idolul său este Simona Halep.
Iar în 2017, la Rogers Cup, Bianca Andreescu a dat un interviu corespondentului Digi Sport. Iată ce spunea ea:


„M-am născut aici, în Mississauga, dar eu am început tenisul în România, mama mea a avut serviciu acolo și ne-am dus șase luni acolo, șase luni aici. Când eram mică, părinții mereu mă puneau să fac diverse sporturi, de la înot, patinaj, fotbal, dar într-o zi m-au dat la tenis și m-am îndrăgostit de el de la început. În fiecare an încercăm să venim în România pentru două săptămâni, să vedem familia, toți sunt acolo. Ținta mea e să fiu jucătoare de top în WTA și la sfârșitul anului (2017 - n.r.) vreau să fiu top 100. Jucătoarea mea favorită este Simona Halep, eu cred că avem un stil de joc similar și anul trecut (2016 - n.r.) în Montreal m-am antrenat cu ea la Olympic Stadium și a fost foarte bună cu mine”, a povestit Bianca Andreescu.
Pentru specialişti, Bianca Andreescu este una dintre sportivele care vor marca tenisul feminin mondial în următorii 10 ani. După victoria de la Indian Wells, a primit un cec în valoare de 1.340.860 de dolari. Până la performanța de la Indian Wells, câstigase din tenis doar 350.000 de dolari. Iar dacă înainte de turneul californian era pe locul 60 WTA, de luni, 18 ianuarie este pe locul 24 WTA. O putem urmări în continuare pe Bianca Andreescu săptămâna aceasta la turneul de la Miami, transmis de Digi Sport. Primul meci, la fel ca la Indian Wells, îl are cu Irina Begu, miercuri seară.
Citiți și:  CTP despre Bianca Andreescu: Un mental de călugăr tibetan, un talent atât de special cum n-am mai văzut de la Hingis
        
        
            

    







                        Etichete: 

                                                    indian wells
                                                        ,
                                                        bianca andreescu
                                                        ,
                                                        indian wells 2019
                                                        ,
                                                        bianca andreescu romania
                                                        ,
                                                        bianca andreescu canada