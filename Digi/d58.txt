

                         
 
 
 
 
 
 
                 
 
 
             
 
 
                 


                        





Prima rundă de negocieri dintre Parlamentul European şi Consiliul UE pentru desemnarea procurorului-şef european nu a ajuns la o concluzie, așa că negocierile vor fi reluate peste o săptămână. Dacă nici pe 27 martie cele două instituții europene nu vor ajunge la un acord, vor fi organizate noi negocieri în luna aprilie. 

 
   Plenul Parlamentului European. Foto: Shutterstock  ACTUALIZARE. Negociatorii Parlamentului European (PE) şi ai Consiliului Uniunii Europene nu au ajuns miercuri la un acord cu privire la desemnarea primului procuror-şef european, funcţie pentru care candidează şi fostul procuror-şef al DNA Laura Codruţa Kovesi, următoarea lor reuniune fiind prevăzută pentru data de 27 martie, anunță Agerpres.
        
        
            

    

În cazul în care echipele de negociere ale Parlamentului European şi Consiliului UE nu vor ajunge la un acord nici pe 27 martie, următoarele date prevăzute pentru aceste negocieri sunt 4 aprilie şi 10 aprilie.
ACTUALIZARE. A început prima rundă de negocieri între Parlamentul European și Consiliul Uniunii Europene pentru desemnarea viitorului șef al Parchetului European.

Negocierile între PE şi Consiliul UE se impun pentru că Parlamentul European a optat pentru Laura Codruţa Kovesi pentru postul de procuror-şef european, în timp ce votul indicativ din Consiliul UE a fost favorabill candidatului francez, Jean – Francois Bohnert (şeful Parchetului din oraşul Reims), Kovesi fiind pe locul al doilea.
Echipa de negociere a PE cu Consiliul pentru poziţia de procuror şef al Parchetului European este formată din trei persoane: Claude Moraes (S&D, Marea Britanie), preşedintele comisiei LIBE Ingeborg Grassle (PPE, Germania), preşedinta comisiei CONT, Judith Sargentini (Verzi, Olanda), relatează News.ro.
        
        
            

    

„PE intră în aceste negocieri cu o poziție extrem de puternică, cu un singur candidat. Consiliul UE intră cu o poziție mult mai slabă, stabilită în urma unui vot tehnic. Consiliul va veni să vadă cât de fermă este poziția PE și vor vedea că e extrem de fermă, apoi va trece în următoarea etapă”, a spus la Digi24 europarlamentarul PNL Siegfried Mureșan.


„Mâine (n.r. - miercuri) are loc prima rundă de negocieri dintre Parlamentul European şi Consiliului Uniunii Europene (UE) cu privire la desemnarea primului procuror-şef al UE. Parlamentul intră în negocieri cu o poziţie puternică, în timp ce Consiliul intră cu o poziţie slabă. Parlamentul European a avut o audiere publică, urmărită de sute de mii de cetăţeni, şi două voturi în comisiile de specialitate, ambele câştigate de candidatul român. În Consiliu, a avut loc doar un vot de probă, la nivel tehnic”, a anunţat încă de marţi europarlmentarul PNL Siegfried Mureşan, purtător de cuvânt al PPE.
El spune că poziţia Parlamentului European este puternică şi foarte clară: candidatul român, Laura-Codruţa Kövesi, este candidatul Parlamentului European.
„Ea este singurul nostru candidat. Echipa de negociatori a Parlamentului European are un mandat clar şi fără spaţiu de manevră: să apere candidatul care a câştigat în Parlament şi să se impună în negocierile cu Consiliul”, a precizat europarlamentarul.
El a cerut Consiliului UE „să ţină cont de evaluarea comisiei de experţi independenţi europeni, precum şi de audierea şi votul din două comisii de specialitate ale Parlamentului European şi să confirme cât mai rapid desemnarea doamnei Kövesi drept procuror-şef european”.
„Este necesară o decizie fără întârziere pentru ca noul procuror-şef să poată începe rapid construcţia acestei noi instituţii care trebuie să devină funcţională până la finalul anului 2020”, precizează Siegfried Mureşan.
        
        
                    
    







                        Etichete: 

                                                    laura codruta kovesi
                                                        ,
                                                        parchetul european
                                                        ,
                                                        siegfried muresan
                                                        ,
                                                        procuror european