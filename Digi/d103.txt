

                         
 
 
 
 
 
 
                 
 
 
             
 
 
                 


                        





Românii sunt mai pesimişti în ceea ce priveşte direcţia propriei ţări şi mai optimişti faţă de cea a Europei, relevă datele unui sondaj naţional realizat de INSCOP Research în perioada 5 – 13 martie, la comanda Fundaţiei Konrad Adenauer. Astfel, 72,8% dintre români consideră că direcţia în care se îndreaptă România este greşită. Un procent de 17,8% este de părere că direcţia în care merge ţara este bună, în timp ce 9,4% dintre respondenţi nu ştiu sau aleg să nu răspundă.

 
   Foto: Shutterstock  Comparativ cu sondajul publicat luna trecută, a crescut uşor atât procentul respondenţilor care cred că ţara merge într-o direcţie greşită, cât şi al celor care cred că ţara merge într-o direcţie bună.
        
        
            

    

Faţă de 2017, procentul optimiştilor s-a înjumătăţit. Astfel, de la 36,6% dintre români care erau de părere în iulie 2017 că România merge într-o direcţie bună, mai împărtăşeau această percepţie doar 22,8% în noiembrie 2017, 19,9% în februarie 2018, 19,1% în octombrie 2018, 18,7% în noiembrie 2018 şi 16,9% în ianuarie-februarie 2019.
Cei mai mulţi respondenţi (46,7%) sunt de părere că Europa se îndreaptă într-o direcţie bună, în timp ce 35,3% apreciază că Europa merge în direcţia greşită. Procentul non-răspunsurilor este de 17,9%.
Faţă de februarie 2019, respectiv noiembrie 2018, se menţine tendinţa clară de creştere a optimismului cu privire la direcţia în care se îndreaptă lucrurile în Europa, respectiv de scădere a pesimismului. Comparativ cu finalul anului trecut (luna octombrie-noiembrie 2018), diminuarea percepţiei privind direcţia greşită în care se îndreaptă lucrurile în Europa este semnificativă, de la 42,5% la 35,3%.
În 5 luni, ponderea celor pesimişti cu privire la direcţia în care se îndreaptă Europa s-a diminuat cu peste 7 procente. Similar, procentul celor care cred că Europa se îndreaptă într-o direcţie bună a crescut în aceeaşi perioadă cu peste 5 procente. Practic, dacă în noiembrie 2018, ponderea celor care credeau că lucrurile în Europa merg într-o direcţie greşită era mai mare cu 1,3% decât ponderea celor care credeau că lucrurile merg într-o direcţie bună, în martie 2019 situaţia s-a inversat radical, ponderea celor care percep o direcţie bună fiind cu 11,4% mai mare decât a celor care cred că lucrurile în Europa merg într-o direcţie greşită.
        
        
            

    

Apropierea de momentul alegerilor europarlamentare, dar şi evenimente recente care au mediatizat puternic activitatea instituţiilor europene în România (preluarea de către România a preşedinţiei Consiliului Uniunii Europene şi suita de evenimente generată de acest eveniment excepţional, procedurile privind desemnarea viitorului procuror european) par să fi favorizat semnificativ îmbunătăţirea percepţiei asupra direcţiei în care merg lucrurile în Europa.
Sondajul INSCOP Research a fost realizat în perioada 5 – 13 martie 2019, la comanda Fundaţiei Konrad Adenauer, pe baza unui chestionar aplicat de operatorii de interviu la domiciliul respondenţilor. Volumul eşantionului, de tip multi-stratificat, probabilistic, a fost de 1053 de persoane, reprezentativ pentru populaţia neinstituţionalizată a României, cu vârsta de 18 ani şi peste. Eroarea maximă admisă a datelor este de ± 3%, la un grad de încredere de 95%.
Sursa: News.ro
        
        
                    
    







                        Etichete: 

                                                    Romania
                                                        ,
                                                        UE
                                                        ,
                                                        sondaj
                                                        ,
                                                        INSCOP