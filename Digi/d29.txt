

                         
 
 
 
 
 
 
                 
 
 
             
 
 
                 


                        





Moţiunea de cenzură "Ajunge! Guvernul Dragnea - Dăncilă, ruşinea României!" va fi citită luni în şedinţa comună a Camerei Deputaţilor şi Senatului, votul fiind programat joi.

 
   Moțiunea de cenzură va fi votată joi în Parlament. Viorica Dăncilă în ședință de Guvern. Foto: gov.ro  Vicepreşedintele Camerei Deputaţilor Florin Iordache declara vineri că cea mai mare parte a colegilor de la PSD vor pleca acasă miercuri, după şedinţa de vot final, dar apoi, la insistenţele jurnaliştilor a spus că va fi asigurat cvorumul de şedinţă la moţiune, o decizie finală pe acestă temă fiind aşteptată luni.
        
        
            

    

„Dacă tot au depus atât de târziu şi în bătaie de joc această moţiune, nici nu îşi doresc să treacă. În Birourile Permanente a venit azi doar un reprezentant al Opoziţiei. Dacă tratezi aşa şi demonstrezi că nu te interesează, e clar că nu îi doreşti să treacă. Să vedem dacă vor avea voturi măcar câte semnături”, a declarat Iordache după şedinţa Birourilor Permanente reunite ale celor două Camere.
Opoziţia a depus vineri, moţiunea de cenzură "Ajunge! Guvernul Dragnea - Dăncilă, ruşinea României!", demersul fiind semnat de 163 de parlamentari. PNL, USR şi PMP afirmă, în document, că programul de guvernare ar trebui să se numească ”Programul de Guvernare după anul 2021 ...”, toate angajmentele fiind amânate după această dată.
În plus, potrivit opoziţiei, pentru un incompetent dovedit, PSD-ALDE are cel puţin alte 3-4 rezerve şi mai slab pregătite, România e aruncată în instabilitate pentru Liviu Dragnea, moartea pândeşte în spitalele româneşti, educaţia e subfinanaţată, iar în privinţa infrastructurii se înregistrează cel mai mare deficit.
Guvernului i se reproşează numărul mare de ministere, de secretari şi de subsecretari de stat plătiţi regeşte.
        
        
            

    

Carmen Dan este prezentată ca ministrul care a dirijat bastoanele şi lacrimogenele împotriva cetăţenilor paşnici, ministrul Agriculturii drept "groparul zootehniei româneşti”, Tudorel Toader este icoana la care se închină toţi condamnaţii din penitenciare şi recidiviştii eliberaţi, iar ministrul Finanţelor este cel care "încă mai confundă ministerul cu discotecile".
În opinia semnatarilor, este periculos pentru interesele naţionale ca ţara să rămână pe mâna acestui grup infracţional organizat, care distruge statul de drept şi dinamitează stabilitatea politică şi economică a României.
        
        
                    
    







                        Etichete: 

                                                    parlament
                                                        ,
                                                        PNL
                                                        ,
                                                        motiune de cenzura
                                                        ,
                                                        USR
                                                        ,
                                                        psd alde
                                                        ,
                                                        viorica dancila