

                         
 
 
 
 
 
 
                 
 
 
             
 
 
                 


                        





Un medic ginecolog din Capitală este acuzat de malpraxis de o femeie care şi-a povestit drama, cu ochii in lacrimi, în faţa unei echipe Digi24. Femeia a pierdut copilul mult-dorit cu puţin timp înainte de a-l naşte şi pune totul pe seama doctorului care i-a monitorizat sarcina. La două luni de la acele clipe de groază, tânăra își cere dreptatea în instanţă și cere daune de jumătate de milion de euro. Conducerea spitalului la care lucrează medicul își apără angajatul și dă vina pe fosta gravidă.


Femeia are 36 de ani. Privește cu deznădejde la hăinuțele pregătite pentru fetiţa pe care și-o dorea atât de mult. Era la a patra încercare de a avea un copil și totul părea că decurge normal.
        
        
            

    

Ajunsese în cea de-a 37 săptămână de sarcină, iar analizele nu dădeau nimic rău de bănuit. Discutase cu ginecologul de la Spitalul CF 2 din Capitala și stabiliseră chiar și data la care urma sa nască prin cezariană: jumătatea lunii ianuarie.
„Problema a apărut pe data de 8 ianuarie a.c., când s-au rupt membranele. Mi-am sunat doctorul curant, doctorul care mi-a monitorizat sarcina pe toată perioada, l-am anunţat de acest lucru spunându-mi că el nu mă crede, dar a zis totuşi să mai aşteptăm două ore şi să ne auzim peste două ore la telefon. Ne-am auzit şi peste aceste două ore la telefon spunându-mi că tot nu crede, dar totuşi să vin a doua zi dimineaţa la 7 la spital să vedem despre ce este vorba”, povestește femeia.
Doctorul ei nu era la spital, aşa că medicul de gardă a preluat cazul.
„M-a controlat, mi-a spus că totul este perfect, mi-a spus că „ce apă vi s-a rupt, doamnă?! că nu vi s-a rupt nicio apă. Ia uitaţi, fata este foarte ok, are picioare de balerină, totul este perfect.” Copilul meu avea de două ori cordonul ombilical în jurul gâtului”, adaugă femeia.
        
        
            

    

Începând de a doua zi, femeia susține că nu a mai simțit nicio mișcare în pântece.
„Pe la orele 11 - 12, l-am sunat pe doctorul meu spunându-i că nu mi-am simţit deloc copilul pe ziua respectivă şi că am început deja să pierd un lichid galben. Domul doctor nu ştiu ce a înţeles, cum a hotărât dânsul să gestioneze situaţia, dar mi-a zis să vin după-amiaza, pe la orele 17 - 17.30 la spital. În momentul în care m-a controlat la ecograf a constat decesul copilului”, spune femeia.
Şeful secţiei de Obstetrică - Ginecologie a spitalului CF2 are propria variantă.
„S-a constatat în acel moment că nu are pierderi de lichid amniotic, ecografic, la fel, lichidul amniotic era după măsurători în cantitate normală. Dânsa a comunicat că se simte foarte bine. Ecografic a fost clar demonstrat că acest copilaş avea o dublă circulară de cordon. Se întâmplă, sunt multe cazuri. Gândesc medical că acasă s-a produs această pierdere de lichid, într-un ritm mai lent. A spus că nu a mai simţit mişcările fetale. De atunci, doamna a stat acasă. Şi a stat acasă mult peste 12 ore, orice pacientă ştie că nu se stă acasă şi te prezinţi din nou la o unitate medicală”, spune Eugen Tănase, şeful secţiei de Obstetrică, Ginecologie, Spitalul CF2.
Femeia susține însă că nu are nicio vină și a mers la avocat.
„Această moarte a survenit prin prisma nepriceperii doctorilor. Unul dintre ei spune în camera de gardă: te poţi întoarce acasă, chiar dacă fătul are cordonul ombilical înfăşurat în jurul gâtului, chiar dacă tu pierzi acel lichid amiotic fără de care fătul urmează să se sugrume. Pe partea cealaltă, doctorul care a avut grijă vreme de 9 luni de zile de sarcina respectivă se rezumă să discute doar telefonic cu medicul din camera de gardă şi să-i spună acestuia da, totul este în regulă”, spune Adrian Cuculis, avocatul pacientei.
Buletinul medical arată că fătul a murit asfixiat. Avocatul pacientei cere daune morale în valoare de 500.000 de euro. Dosarul se află în acest moment la Parchetul de pe lângă Tribunalul Bucureşti. Între timp, pacienta este hotărâtă să încerce, pentru a cincea oară, să devină mamă. 
        
        
                    
    







                        Etichete: 

                                                    cf2
                                                        ,
                                                        ginecolog bucuresti
                                                        ,
                                                        pierdere copil