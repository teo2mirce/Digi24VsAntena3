

                         
 
 
 
 
 
 
                 
 
 
             
 
 
                 


                        





Aproape 1600 de oameni au fost filmați cu camere spion în hoteluri din Coreea de Sud. Imaginile erau urmărite în direct pe internet, contra unui abonament lunar. Acest tip de camere reprezintă o problemă în Coreea de Sud, unde au fost formate echipe speciale de poliţişti, pentru a le detecta.


Camerele video ascunse în uscătoarele de păr, în decodoarele TV sau în dulapuri au fost descoperite în 30 de hoteluri din zece oraşe din Coreea de Sud.
        
        
            

    

Din luna noiembrie a anului trecut şi până acum câteva zile, 4000 de oameni s-au înscris pe site-ul unde îi puteau urmări în direct pe cei din camerele de hotel spionate. Nu gratuit, ci contra unui abonament lunar de aproape 45 de dolari.
Doi bărbaţi au fost arestaţi, dar fenomenul este departe de a fi combătut. Se filmează peste tot, chiar şi în casele oamenilor.
„Mi-e frică să stau în casă acum, din cauza a ceea ce s-a întâmplat. Am fost filmată la mine acasă. Nu vreau să fiu aici, dar îmi este teamă să ies din casă, chiar şi pe timpul zilei”, spune o femeie.
O tânără care a acceptat să vorbească despre drama prin care trece a povestit că s-a trezit într-o noapte cu poliţia la uşă. Oamenii legii erau în posesia unor imagini realizate prin ferestra apartamentului ei situat la etajul 27. L-au surprins în flagrant delict pe cel care filma, dar în aceeaşi noapte l-au şi eliberat.
        
        
            

    

„Nimeni nu ştie cine este şi trebuie să mergem mai departe. Eu vorbesc pentru că vreau să vorbesc, dar viaţa mea a fost distrusă după acest incident. Şi eu nu am greşit cu nimic!”, spune ea.
Mai mult de 6400 de plângeri pentru filmare ilegală au fost înregistrate în Coreea de Sud în 2017. Fenomenul a dus la cele mai mari mişcări de stradă ale femeilor din istoria ţării. Zeci de mii de femei au cerut pedepse mai dure pentru cei care filmează fără a avea permisiunea.
        
        
                    
    







                        Etichete: 

                                                    internet
                                                        ,
                                                        turism
                                                        ,
                                                        spionaj
                                                        ,
                                                        coreea sud
                                                        ,
                                                        spionaj internet