

                         
 
 
 
 
 
 
                 
 
 
             
 
 
                 


                        





Poliția Română a fost sesizată de către Autorittatea Electorală Permanentă cu privire la apariția sufocantă a afișelor electorale, cu mai mult de o lună înainte de începerea campaniei electorale pentru alegerile europarlamentare din 26 mai, a spus Marian Muhuleț, vicepreședinte al AEP. El a vorbit și despre folosirea de către PSD a afișelor care imită tricolorul României, lucru interzis prin lege.


„Campania electorală începe cu 30 de zile înaintea alegerilor, în cazul alegerilor europarlamentare de anul acesta la data de 27 aprilie. Însă, în campania electorală, legea are prevederi foarte clare care sunt acțiunile care pot fi realizate de partidele politice. La nivelul Biroului Electoral Central, în ședința din data de 18 s-a luat în discuție această explozie de afișaj/panotaj electoral la care asistăm. S-a decis întocmirea unei adrese către Ministerul de Interne, Inspectoratul General al Poliției Române, pentru a constata dacă sunt îndeplinite prevederile legale în materia afișajului electoral la care asistăm zilele acestea”, a declarat Marian Muhuleț, vicepreședinte al Autorității Electorale Permanente, la Digi24.
        
        
            

    

El a precizat că Poliția Română trebuie să stabilească dacă afișele au fost puse legal.
Întrebat de afișele PSD, care imită tricolorul României, lucru interzis în timpul campaniei electorale, Marian Muhuleț a spus că „da, în campanie nu ai voie să folosești afișaj electorale care să utilizeze simbolurile sau culorile naționale, dar, în afara campaniei, partidele au totuși o oarecare libertate să se manifeste și să informeze electoratul asupra acțiunile proprii politice pe care doresc să le desfășoare”.
PSD folosește sloganul „Patrioți în Europa. România merită mai mult!” pe un fundal care imită tricolorul României.
        
        
                    
    