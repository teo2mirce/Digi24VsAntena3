
 Poliţiştii de investigare a criminalităţii economice efectuează, joi, 197 de percheziţii domiciliare, în 19 judeţe şi în Capitală, la persoane bănuite că ar fi cauzat un prejudiciu de peste 6 milioane de dolari, prin evaziune fiscală. 

"Activităţile au loc pe raza municipiului Bucureşti şi a judeţelor Argeş, Brăila, Braşov, Buzău, Constanţa, Dâmboviţa, Gorj, Ialomiţa, Ilfov, Maramureş, Teleorman, Arad, Dolj, Mehedinţi, Neamţ, Vâlcea, Prahova, Olt şi Giurgiu, la societăţi comerciale şi persoane bănuite de evaziune fiscală şi spălarea banilor", informează un comunicat al Inspectoratului General al Poliţiei Române (IGPR) . 

Potrivit anchetatorilor, din investigaţii a rezultat că, în perioada 2012-2014, mai multe societăţi comerciale ar fi înregistrat în evidenţa contabilă cheltuieli nereale, utilizând facturi fictive de la două societăţi comerciale cu comportament de tip "fantomă", cu sediul pe raza judeţului Giurgiu, constând în achiziţionarea de mărfuri şi servicii care, în realitate, nu au fost realizate de firmele din Giurgiu. 

"În cauză, se efectuează cercetări faţă de 103 persoane bănuite că ar fi înregistrat în evidenţa contabilă achiziţii şi servicii nereale, constând în cumpărarea de legume, fructe, utilaje industriale, ambalaje şi prestări de servicii privind organizarea unor spectacole, precum şi repararea unor spaţii aparţinând unor instituţii de interes public", se arată în comunicat. 

Poliţiştii vor ridica documente contabile, contracte, facturi şi înscrisuri folosite la bănci. 

Prejudiciul total cauzat bugetului de stat este de 6,5 milioane de dolari americani, dintre care 4,5 milioane de dolari ar fi fost transferaţi din conturile bancare aparţinând celor două societăţi din Giurgiu, către firme din China, fără a avea ca temei operaţiuni economice, precizează IGPR. 

Activităţile se desfăşoară într-un dosar instrumentat de Serviciul de Investigare a Criminalităţii Economice din cadrul Inspectoratului de Poliţie Judeţean Giurgiu, sub supravegherea procurorilor din cadrul Parchetului de pe lângă Tribunalul Giurgiu. 

La acţiune participă poliţişti de la unităţile teritoriale unde sunt efectuate percheziţiile şi jandarmi din Giurgiu, Teleorman şi Ploieşti. 

Sursă: Agerpres