

                         
 
 
 
 
 
 
                 
 
 
             
 
 
                 


                        





Protestul de joi din Piaţa Victoriei, care a generat noi restricții de circulație și deci un trafic mai aglomerat decât de obicei, s-a încheiat. Liderii taximetriştilor au ieşit de la negocierile cu reprezentanții Guvernului şi au primit promisiuni că săptămâna viitoare va fi dată o ordonanţă de urgenţă prin care toate nemulţumirile lor vor fi corectate. Aproximativ 800 de şoferi de taxi şi-au parcat joi maşinile în faţa Guvernului.


În jurul prânzului, taximetriștii au început să părăsească zona din Piața Victoriei în care au protestat. Circulația s-a eliberat complet, iar forțele de ordine au început și ele să-și strângă dispozitivele.
        
        
            

    

Protestatarii sosiseră în Piață încă de la ora 7:00. Au format o echipă de negociere, care s-a întâlnit cu reprezentanții Guvernului. Aceștia din urmă au fost de acord cu toate punctele pe care le-au solicitat taximetriștii în ceea ce privește diurna, dar și în ceea ce privește serviciile de car-sharing.
Acum, că s-au înțeles cu Guvernul, taximetriștii așteaptă ordonanța promisă săptămâna viitoare, iar dacă guvernanții nu se țin de cuvânt, spun că vor reveni în Piața Victoriei în număr mult mai mare.
Comunicatul Guvernului după discuțiile cu taximetriștii:
„Secretarul general al Guvernului, Toni Greblă, și șeful Cancelariei prim-ministrului, Costin Mihalache, împreună cu reprezentanții Ministerului Transporturilor și ai Ministerului Dezvoltării Regionale s-au întâlnit astăzi, la sediul Guvernului, cu reprezentanții Confederației Operatorilor și Transportatorilor Autorizați din România (COTAR).
        
        
            

    

Discuțiile au vizat măsurile necesare pentru combaterea pirateriei în sectorul transportului rutier și reglementarea unor activități de transport persoane. În cadrul consultărilor, s-a agreat preluarea mai multor propuneri ale patronatelor din transportul rutier în proiectul de ordonanță de urgență pentru instituirea unor măsuri în domeniul transportului rutier, precum și de modificare a Legii nr. 38/2003 privind transportul în regim de taxi și în regim de închiriere, elaborat de către Ministerul Dezvoltării Regionale și Ministerul Transporturilor.
Una din aceste propuneri vizează eliminarea sintagmei "în mod repetat" din legea taximetriei, modificare menită să contribuie la înlăturarea “pirateriei” din transportul de persoane. De asemenea, s-a convenit trecerea activității de rent a car la Autoritatea Rutieră Română și asupra prelungirii programului de transport interjudețean de persoane.
Discuțiile de astăzi au venit în continuarea întâlnirii avute ieri cu reprezentanții Federaţiei Operatorilor Români de Transport (FORT), la care a participat și ministrul Transporturilor, Răzvan Cuc, Guvernul României reafirmând astfel deschiderea la dialog constructiv cu toți factorii implicați, astfel încât legislația să ofere toate pârghiile necesare combaterii pirateriei în domeniul transportului rutier, un transport sigur și de calitate.
Proiectul de ordonanță de urgență a Guvernului pentru instituirea unor măsuri în domeniul transportului rutier a fost publicat pentru consultare publică în data de 1 martie, pe site-urile celor două ministere, și se află pe circuitul de avizare interministerială, urmând să fie aprobat în următoarea ședință de Guvern”.

                                    
                                    
                           