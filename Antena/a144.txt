
Priceperea, perseverenţa şi investiţiile făcute ca la carte sunt combinaţia succesului. Asta o ştie foarte bine şi o aplică în fiecare zi directorul general Tarom, Werner Wolf, omul care deşi a preluat o companie cu pierderi semnificative, nu numai că a reuşit să reducă din datorii, dar, a început să aşeze Tarom acolo unde îi este locul - printre companiile aeriene cu renume.
Pe o piaţă în plină dezvoltare cu o concurenţă acerbă dar şi clienţi din ce în ce mai pretenţioşi, Werner Wolf pare să fi înţeles care sunt primele schimbări pe care trebuie să le facă în cadrul companiei. A început cu avioane noi. În 2018 flota Tarom s-a înnoit cu patru aeronave Boeing 737-800 Next Generation. În 2019, directorul general al companiei intenţionează să mai cumpere încă 17 avioane noi.

"Aş spune că este o companie în schimbare, o companie care îşi schimbă identitatea şi nu înspre negativ ci înspre pozitiv. Suntem într-o plină schimbare tehnologică, într-o plină schimbare de organizare, suntem într-o plină schimbare de flotă de avioane, ne repoziţionăm şi cu personalul pe care îl avem pentru a-l folosi altfel, pentru că este una dintre cele mai mari şi cele mai bune resurse pe care le mai avem încă în acest domeniu aviatic. Pentru noi Tarom ar trebui să fie, în cele din urmă compania care uneşte România" explică Werner Wolf, CEO Tarom.
Cel mai important obiectiv
Conducerea Tarom îşi doreşte ca în scurt timp să recâştige poziţia de lider naţional în ceea ce priveşte transportul aerian. Mai mulţi clienţi înseamnă, automat, mai mult profit, deci mai multe fonduri pentru investiţii în flotă şi servicii. Apoi, Werner Wolf doreşte chiar începând din 2019 deschiderea unor rute noi, unele, mult mai lungi.
"Este fezabil să începem să zburăm iar către destinaţii mai îndepărtate. Acest lucru necesită, însă, o pregătire care nu este de pe o lună pe alta şi acolo trebuie deja pregătit cu un an de zile înainte, tot ceea ce se poate întâmpla ca şi destinaţii externe, intercontinentale. Cred că avem potenţialul de a face mai mult de atât, avem oameni foarte bine pregătiţi din punct de vedere tehnic, din punctul meu de vedere, chiar mai bine pregătiţi ca cei care sunt de la graniţa de Vest încolo şi potenţialul nostru de resursă umană ar trebui un pic mai bine apreciat" mai spune Werner Wolf, CEO Tarom. Iar resursa umană este un nou punct important de pe agenda directorului companiei. Vrea să motiveze profesioniştii pe care îi are în cadrul Tarom şi să transforme compania, din punct de vedere tehnic, într-un centru de excelenţă unic în Europa de Est. Practic, dacă acest lucru se va întâmpla, personalul tehnic Tarom ar putea prelua contracte de mentenaţă şi reparaţii de avioane inclusiv de la alte companii care operează pe aeroportul Otopeni.
Mai multe, în revista Români care dezvoltă România, disponibilă de miercuri, 11 decembrie, la chioșcurile de presă împreună cu cotidianul Jurnalul.