
Andreea Sava a prezentat în exclusivitate în emisiunea „Descoperiți”  dezvăluiri despre planul incendiar declanșat pentru alegeri. 
Apropierea alegerilor are darul de a scoate la suprafață toți demonii atât din politicieni cât și din acele zone ale sistemului mereu preocupate de încerca să facă în așa fel să vină la butoane cine trebuie, neriscând să stea la mâna poporului să vadă cine este ales.
Este mereu perioada în care se rup alianțe, apar trădările și sunt dezgropate secretele cele mai murdare.




Cu o bombă cu ceas care stă să explodeze la nou înființata Secție pentru Investigarea Magistraților, plus altele prin sertarele DNA, unde încă Iohannis n-a dat un răspuns privind numirea Adinei Florea, dar și la Parchetul General, pentru conducerea căruia Tudorel Toader a declanșat deja procedura desemnării unui nou Procuror-șef, miza alegerilor din acest an nu mai e doar puterea asupra pârghiilor din stat și a influenței externe dar și libertatea multor grei care s-au aflat amar de ani la cârma sistemului.
Că se încearcă în disperare provocarea de proteste față de Guvern este evident și nu mai miră pe nimeni. Se urmărește însuflețirea persoanjelor publice cu cea mai mare arie de urmăritori, cântăreți, actori, în ideea că: dom'le, cei apolitici se ridică atunci când țara e în pericol.
Tudor Chirilă se tot zbate să strângă lumea cu proteste ale artiștilor, fără prea mare succes însă, apogeul fiind, însă, rostogolirea știrii că Ștefan Bănică Junior n-a mai suportat și a criticat Guvernul în timpul unui spectacol de Ziua Femeii.
În același timp, se face deja organizarea trupelor pentru reeditarea momentului Iohannis-2014 și a alegerilor câștigate în mod miraculos de forța Facebook. Și nu-l numim doar noi miracol.
Până și strategul oficial al campaniei on-line a lui Iohannis spunea că a fost uimit rata de creștere a impactului on-line, care a sfidat orice date statistice.
O nouă coincidență: tocmai când se apropie alegerile, încep să scoată capul oamenii cu cele mai puternice legături în servicii. După ce doi ani a evitat orice apariție publică, inclusiv a ținut cât mai secretă lansarea propriei cărți, după pensionarea în urma dezvăluirilor lui Sebastian Ghiță și a chemărilor la Comisia de Control al SRI, Florian Coldea a reapărut, și nu oricum, în primul rând la decernarea de către SNSPA a titlului de doctor honoris causa prim-vicepreședintelui Comisiei Europene, Frans Timmermans.
Pentru un personaj care știe cum să fie discret când vrea, nu are cum să fie o întâmplare. Știa și a vrut expunerea de care a beneficiat. În mod evident, vrea să arate că nu e un pensionar terminat și că mai are încă relații puternice. Informații au tot apărut pe surse, începând de vara trecută, despre discuții în Elveția și pe Coasta de Azur pe care le-ar fi avut cu persoane influente pe lângă partenerii externi pentru a obține susținere politică în favoarea unui candidat la alegerile prezidențiale. S-a spus că este vorba despre Dacian Cioloș dar asta nu înseamnă că nu poate fi de fapt o pisică arătată lui Klaus Iohannis.
Se vorbește deja despre o ruptură în sistem și împărțirea într-o tabără pro-Iohannis și una anti, inclusiv în cadrul celebrului grup de la Cluj. Iar în această din urmă tabără lucrurile iar nu sunt clare dacă să fie susținut Cioloș sau Kovesi, primul beneficiind de legătura recunoscută de rudenie cu celebrul Virgil Ardelean, zis Vulpea, fost șef al Doi ș-un sfert. Apariția lui Coldea vine fix în linia informațiilor că generalul negociază. Ce? Un fost consilier prezidențial, Raluca Boboc, într-o postare pe Facebook, l-a denumit pe Iohannis creația lui Coldea și a vorbit inclusiv despre faptul că fostul șef operativ al SRI ar fi pus mâna pe un plan secret al altei instituții pe care l-ar fi pus în aplicare la turul al doilea al alegerilor din 2014. Nu a venit și cu probe, deci vorbim despre o speculație nu o informație, dar este încă o dovadă a puterii care îi este atribuită generalului Coldea în cercurile deciziei politice.
Dar Coldea nu este singurul greu din servicii care a reapărut subit. Din filiera SIE, după ce Ponta a reușit să și-l revendice oficial în echipa sa pe fostul șef operativ al Serviciului, generalul Silviu Predoiu, după o lungă dispariție a început să scrie pe Facebook din nou și fostul director SIE, Mihai Răzvan Ungureanu, prima dată de la scandalul Black Cube cu Kovesi și demisie.
L-a luat de-odată nevoia de nestăvilit să dea indicații docte despre calitățile pe care trebuie să le aibă candidații, la puțin timp după ce a fost vehiculată pe surse varianta unei întâlniri de taină la Viena între MRU, Coldea și Dacian Cioloș. Asta după ce s-a aflat că cea denumită de presă Blonda lui MRU a făcut una dintre acțiunile din instanță care au blocat partidul pe care se chinuia Cioloș să și-l înființeze.
Întâlnirea de la Viena a fost negată și de Cioloș și de Ungureanu iar blonda lui MRU nu mai e nici blondă și spune că nici nu mai are vreo legătură cu fostul șef SIE, dar se pune totuși întrebarea dacă toate aceste zvonuri concertate nu sunt cumva un semnal pentru Iohannis, după ce Mihai Răzvan Ungureanu i-a fost alături acestuia în campania din 2014 și plecarea bizară din fruntea SIE, în urma scandalului uriaș în care se specula intens că operațiunea Black Cube împotriva lui Kovesi cel puțin ar fi avut aprobare, dacă nu chiar ar fi fost inițiată, de la Cotroceni.

 